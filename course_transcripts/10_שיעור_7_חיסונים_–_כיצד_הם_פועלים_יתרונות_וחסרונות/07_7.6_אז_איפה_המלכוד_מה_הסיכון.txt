האם ידעתם שעשרה מתוך עשרה וירוסים מתנגדים בתוקף לחיסונים?
למעשה, גם כמה בני אדם. ביחידה הזו וביחידה הבאה
נסקור את החששות שאנשים העלו בנוגע לבטיחות החיסונים.
נסתכל על המפה הזו שמראה את תוחלת החיים ברחבי העולם.
הגיוני למדי להגיע לגיל 80,
אם אתם חיים במדינות שנחשבות מפותחות.
אך מרבית האנשים החיים על פני כדור הארץ אינם כה בני מזל.
מעניין שרק ב-150 השנה האחרונות בערך,
עלתה תוחלת החיים באופן כה דרמטי.
הביטו בגרף הזה.
מרבית האנשים שחיו בליברפול שבאנגליה בשנת 1860, לא הגיעו לגיל 50,
ומאה שנים קודם לכן בוורוצלב שבגרמניה, המצב לא היה שונה.
אך כיום, באנגליה, כמעט בטוח שתגיעו לגיל 80,
ואילו במוזמביק תוחלת החיים לא השתפרה.
תוחלת החיים עלתה משלוש סיבות:
תברואה שמונעת זיהומים,
חיסונים שמונעים מחלות,
ותרופות שמטפלות במחלות.
למעשה, מחלות מדבקות היו סיבת המוות העיקרית
לפני 150 שנה ולא מחלות שאינן מדבקות.
מובן שמזמנו של ג'נר, שינו החיסונים את העולם לטובה.
אבל האם אנחנו מסכנים את הילדים שלנו?
חיסונים, שלא כמו תרופות, ניתנים לאנשים בריאים
ובמרבית המקרים לתינוקות ולילדים קטנים.
האם הזרקת וירוסים מעורבבים בכימיקלים
ליקרים והאהובים לנו מכול, הגיונית?
האם החיסונים מבטיחים הגנה?
האם החיסונים נטולי סכנות?
בואו נראה ממה מורכבים החיסונים.
החיסונים מכילים את המרכיב הפעיל מומת, מוחלש או תת-יחידה של האנטיגן,
כמו גם כימיקלים שמגבירים את התגובה החיסונית שלנו ונקראים "מסייעים".
לעתים מוסיפים גם חומרים משמרים, ולבסוף,
קשה להימנע ממזהמים שאינם מכוונים.
כל המרכיבים הללו ניתנים בנפח קטן של תמיסת סליין סטרילית.
אחד החששות הוא, האם המרכיב הנגיפי או החיידקי
מסוגל לגרום מחלה.
האם המסייעים, החומרים המשמרים והמזהמים רעילים
ומסוכנים יותר מהטיפול עצמו?
כמו בכל המרקחות שאנחנו מכניסים לגופנו, תמיד קיימים סיכונים.
יש אנשים אלרגיים ורגישים למזון שהם אוכלים,
לאיפור, לתמרוקים ולדאודורנטים שבהם הם משתמשים.
המוצרים הללו עשויים לגרום תגובות כמו פריחה, או כאבי בטן.
אך, במקרים קיצוניים,
מי שאלרגי יכול להיכנס להלם אנפילקטי,
ואם הוא לא יטופל מיד באפינפרין, ימות.
אך השאר, ממשיכים לאכול ולהשתמש במוצרים הללו.
אך בכנות, החיסונים ראויים לבדיקה ביקורתית יותר
מכיוון שכל מטרתם היא להגן עלינו.
האם חיסונים המיוצרים ברישיון מסוגלים לגרום מחלות מדבקות?
התשובה היא חד משמעית לא, כל עוד האנטיגן הפעיל הוכן כראוי.
לרוע המזל, בניסיונות הראשונים לייצר את חיסון הפוליו של סאלק באופן מסחרי,
התרחשה תאונה מחרידה המוכרת בשם "תקרית קאטר".
בטעות, הנגיף לא הומת באמצעות פורמאלדהיד,
ואלפי תלמידים קיבלו זריקות של נגיפי פוליו חיים,
ללא ספק, הסיוט הנוראי ביותר שלנו.
164 ילדים הפכו לנכים ועשרה מתו מהחיסון הפגום.
אך, מאפריל 1955, ייצור חיסון הפוליו
מפוקח בחומרה ובטיחותו נבדקת שוב ושוב.
אפשר לרכוש אמון מהמספרים העצומים.
במשך למעלה מ-50 שנה, מיליוני מיליונים של ילדים בכל רחבי העולם
מקבלים את זריקות חיסון הפוליו המומת,
וכתוצאה מכך, הם מוגנים לחלוטין מפני שיתוק.
ומה בנוגע ל-OPV, החיסון של הנגיף החי והמוחלש של סבין?
כאשר נגיף הפוליו מוחלש, הוא עובר מוטציות עד שהוא כבר אינו מסוכן.
אך, במקרה אחד מתוך שני מיליון מקרים,
הנגיף מסוגל לחזור לצורתו הקודמת ולגרום שיתוק ילדים המיוחס לחיסון.
מסיבה זו, בשנת 1997, הופסק מתן ה-OPV בארה"ב
וכן במרבית הארצות האחרות
שבהן הסיכויים להיתקלות באיום מחלת הפוליו נדיר.
אך ישנן מספר מדינות שסובלות מפוליו
שבהן עדיין משתמשים ב-OPV.
אך נגיף הפוליו כמעט הובס
ומיגור המחלה אמור להיות מושלם עד לשנת 2020.
כל עוד הרעלנים החיידקיים כמו טטנוס ודיפתריה
מוצאים מכלל פעולה באמצעות פורמאלדהיד, גם הם אינם גורמים עוד מחלה.
ומה בנוגע לחיסונים תת-יחידתיים אחרים?
בשיעורים 3 ו-4 למדנו שנגיפים הם הטפילים המושלמים
ועליהם להיכנס לתא כדי להשתכפל.
הם אינם יכולים להשתכפל אם אין להם דנ"א או רנ"א
שיניעו את סינתזת החלבונים הנגיפיים, ובסופו של דבר, ינבטו מתוך התא הנגוע.
לכן, מובן מאליו שחלבונים נגיפיים בודדים אינם יכולים להדביק במחלה.
החיסונים התת-יחידתיים לצהבת מסוג B או לנגיף הפפילומה
מכילים לא יותר מאשר חלבון נגיפי יחיד מבודד.
החלבונים מיוצרים באופן גנטי בשמרי אפייה בלתי מזיקים.
החלבונים הנגיפיים המבודדים הללו אינם מדבקים ואינם מסוכנים.
מרבית האנשים מסכימים שהחיסונים אינם גורמים את המחלה שמפניה הם מגינים.
אף על פי כן, עדיין עשויה להיות בעיה של תופעות לוואי
שנובעות מהתוספים ומהמזהמים.
בואו נראה.
אתם בוודאי זוכרים את האקסיומה השנייה של קוך,
הדרישה לגדל את הפתוגן החשוד בתרבית טהורה.
אך האם אפשר לעמוד בתנאי הזה כשמדובר בטפיל שלם?
וירוסים תלויים לחלוטין בתאי המארח שלהם לצורך השכפול.
כשוירוסים מדביקים חיידקים, בקטריופאג'ים,
תנאי התרבית הטהורה ניתנים לביצוע.
זאת משום שגם את האורגניזם המארח בעצמו
אפשר לגדל בתרבית טהורה.
לכן פאג'ים מדביקים חיידקים
שהם בעיקרם תרבית טהורה של תאים בודדים.
לאחר מכן, הנגיפים משתכפלים בתוכם
ומשתחררים לתוך מרק התרבית
שם הם יכולים להיתקל בחיידקים נוספים ולהדביק אותם.
אך המצב מורכב הרבה יותר
כאשר מעוניינים לחקור נגיפים שמדביקים בעלי חיים
העשויים מסוגים שונים של תאים שיוצרים מגוון איברים
כמו הלב, הריאות והכבד.
הניסיון לפענח את פרטי ההדבקה הנגיפית
בבדיקה של יצור חי, עכבר שלם, או אדם, לדוגמא,
פשוט בלתי אפשרית.
אילו אפשר היה לגדל תאי חיה טהורים של איברים מסוימים
ולהשתמש בהם כפי שמשתמשים בתרביות חיידקים טהורות,
אז היינו יכולים לחקור באופן שיטתי את הביולוגיה של הנגיפים
שגורמים למחלות בבני האדם.
ואמנם, הדבר נעשה אפשרי עם המצאת
תרביות התאים, פריצת דרך טכנולוגית
שחוללה מהפכה בשדה הווירולוגיה,
ומאז, מאפשרת לנו לגלות כיצד פועלים הנגיפים.
כיום, ישנן מספר דרכים לגדל תאים במעבדה.
כל השיטות כרוכות בגידול תאים בצלחות פטרי סטריליות מפלסטיק
או בבקבוקוני תרבית מיוחדים.
הם כוללים מצע גידול עשיר בחומרים מזינים
וגורמי גידול שונים,
וכולם מודגרים ב-37 מעלות.
התאים הנפוצים ביותר בשימוש
הם תאים שהסתגלו לתנאי הגידול המיוחדים הללו במשך שנים רבות
וכעת הם כבר קווי תאים מבוססים היטב.
אפשר להכין קווי תאים מצמחים, חרקים, עכברים, קופים
ואפילו מבני אדם.
ללא ספק, קו התאים הנצחיים המפורסם ביותר
הוא "תאי הילה".
אלה הם תאים שהופקו
מסרטן צוואר הרחם שנלקח מהנרייטה לאקס
לפני שמתה בשנת 1951.
לאחר מכן, בשנת 1955, שובטו תאי הילה
ומאז מגדלים אותם ברציפות
במעבדות מדעיות בכל רחבי העולם.
לעתים קרובות מאוד, התאים בתרבית גדלים ויוצרים שכבות יחידות ורציפות של תאים.
הן נדבקות לתחתית צלחת התרבית
ויוצרות חד-שכבה.
כאשר תאים בחד-שכבות מצטופפים כל כך ותא נוגע
בשכנו הקרוב ביותר, הם מפסיקים להתחלק.
תהליך זה נקרא "עיכוב במגע".
באופן מעניין, תאי סרטן אינם מעוכבים במגע
וצומחים ללא שליטה, נערמים ויוצרים מצבורי תאים,
בדומה מאוד לאופן שבו תאי סרטן יוצרים גידולים בגופנו.
כפי שאתם רואים, אנחנו יכולים ללמוד הרבה מאוד
על מה שקורה בתאים מהאופן שבו הם גדלים בתרבית
ומהצורות שהם יוצרים.
כאשר תאים בתרבית נדבקים בווירוסים,
הווירוסים יכולים להשפיע על האופן שבו ממשיכים התאים לצמוח.
תרבית שמתפשטת יוצרת ערמות של תאים שעברו שינוי
או מתה ויוצרת מוקדים (פלאקים).
דפוסי צמיחה חריגים אלה נקראים
"אפקט ציטופתי המושרה בידי נגיפים", CPE.
אפקט ציטופתי מסקרן אחד הוא איחוי של תאים נגועים.
ממברנות התאים מתאחות ויוצרות תא ענק אחד
בעל גרעינים מרובים.
התאים מרובי הגרעינים הללו נקראים "סינסיטיום".
הנגיפים יכולים גם לגרום לתאים לאבד את עיכוב המגע
ולהביא ליצירת מוקדי התמרה.
מובן ששכפול וירוסים בתרבית תאים
היה חשוב ביותר למדע.
זה אפשר גם ייצור המוני של כמויות גדולות,
ממש גרמים וקילוגרמים של וירוסים טהורים,
שאותם אפשר לקצור לשם ייצור מסחרי של חיסונים,
כפי שנראה בהמשך הקורס.
ביחידה הבאה נלמד
כיצד בוחרים הנגיפים את המארחים, משכפלים את הגנים שלהם
ומייצרים את החלבונים שלהם כדי להרכיב, בסופו של דבר, נגיפים חדשים
ולהשלים את מחזור השכפול.
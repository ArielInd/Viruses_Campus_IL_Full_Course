במאה ה-5 לפני הספירה, האסטרטג הצבאי הסיני המפורסם, סון דזה
כתב את ספרו "אמנות המלחמה".
בפרק העשירי הוא מנתח את השפעת פני השטח של שדה הקרב
על תוצאות המלחמה.
דרך אחת להביס את האויב היא לבנות מחסומים
במקום שימנע את התקדמותו.
העור שלנו הוא מחסום יוצא מן הכלל שמספק את קו ההגנה הראשון
והוא בלתי חדיר למרבית הפתוגנים.
העור הוא המשטח החיצוני ביותר של הגוף והוא עשוי משתי שכבות עיקריות:
הדרמיס ומעליו האפידרמיס.
בלטינית, אפי משמעותו על.
האפידרמיס מכיל שכבות רבות של תאי עור מיוחדים
שנקראים "קרטינוציטים". הם מייצרים חלבון סיבי קשיח שנקרא "קרטין".
בשכבה התחתונה ביותר של האפידרמיס,
הקרטינוציטים מתחלקים ומתרבים במרץ.
בכל חלוקת תא, דוחפת השכבה החדשה את קודמתה כלפי מעלה,
שבסופו של דבר, הופכת להיות עור מת.
אני אסביר.
בזמן שהתאים עולים לשכבות העליונות ביותר של משטח העור,
הם צוברים עוד ועוד קרטין
אך מאבדים את הגרעין ואת המבנים הפנימיים
ויוצרים שכבה עבה של תאים מתים עשירים בקרטין.
שכבה זו של תאים מהודקים יבשה מאוד ועמידה בפני מים.
שכבות האפידרמיס מהוות מחסום מכני, קשיח וקשה
שמגן על האיברים הפנימיים מפתוגנים שמנסים לפלוש לגופנו.
באפידרמיס עצמו אין כלי דם
ולכן הוא תלוי לחלוטין בהזנה מהשכבה שמתחתיו, הדרמיס.
שכבת הדרמיס עשויה מתאים שונים כמו פיברובלסטים, תאי סיב.
הוא מכיל גם זקיקי שיער, בלוטות זיעה, בלוטות חלב
וכן כלי דם ולימפה.
החלל הבין-רקמתי שבין התאים
עשיר בחלבונים מבניים, כמו קולגן ואלסטין.
הם מספקים לעור חוזק וגמישות.
יחדיו, הדרמיס והאפידרמיס יוצרים מחסום מכני יוצא מן הכלל
שמונע ביעילות כניסת פתוגנים לגופנו.
אך, כפי שהוזכר קודם לכן, המשטחים הפנימיים
שמצפים את דרכי העיכול והנשימה ואת דרכי השתן והמין
חשופים ישירות לסביבה אף הם,
ולכן פתוגנים מסוכנים עשויים לאיים עליהם.
המשטחים שמצפים את דפנות הצינורות בגוף
מתוחכמים יותר ומסוגלים להחליף מידע ולתקשר באופן סלקטיבי
עם העולם החיצון.
לכן, אנחנו שואפים חמצן מהאוויר ונושפים CO2.
אנחנו קולטים נוטריינטים מהמזון שאנחנו אוכלים, וכן הלאה.
התאים שמצפים את המשטחים הפנימיים
הם בעיקר תאים שנקראים "תאי אפיתל",
אשר מחוברים בחוזקה זה לזה.
כמו כן, בדפנות הפנימיות ישנם תאים מיוחדים
שמפרישים ריר, נוזל הגנה צמיגי עשיר בחלבון.
הריר חשוב מאוד ומכסה את דפנות המשטחים הפנימיים.
לכן, השכבות הללו יחדיו נקראות לעתים "מוקוזה", רירית.
הריר חלקלק, עבה ודביק
ומשמש לעטיפת פתוגנים שאנחנו שואפים או בולעים בזמן האכילה.
כמו לנייר דביק שלוכד זבובים, החיידקים והנגיפים נדבקים
ואינם יכולים לחדור הלאה לתוך האיברים הפנימיים.
לשם כך אנחנו מוגנים ברירית.
אנחנו נפטרים מהפתוגנים הללו כשאנחנו משתעלים, מתעטשים או מקנחים את האף.
באופן שגרתי אנחנו גם בולעים ריר ופתוגנים שנלכדו בו,
ומפנים אותם לקיבה.
כולכם יודעים שהקיבה שלנו
מלאה במיצי עיכול חומציים מאוד
שהורגים כל פתוגן שבלענו.
הריר אף מגן על דופן האפיתל  של הקיבה עצמה
מפני החומציות הקיצונית של מיצי העיכול.
בנוסף לכך, הריר משמן את משטחי המעיים
ועוזר לזרימת המזון בדרכי העיכול.
בזמן שהעור והרירית מספקים מחסום מכני,
הם גם מקבלים תגבורת מכימיקלים מגינים
כמו שמנים, חומצות שומן והבולט שבהם, הליזוזים.
זהו אנזים שמופרש בדמעות, בריר ובזיעה.
באופן מפתיע, גילוי הליזוזים
הוביל למאורעות ששינו את היסטורית הרפואה, תרתי משמע.
במהלך מלחמת העולם הראשונה, קפטן אלכסנדר פלמינג, חובש צבאי
ראה יותר חיילים מתים מזיהומי חיידקים
מאשר מפצעי הקרב שלהם.
לאחר המלחמה, נרתם פלמינג לגלות חומרים מחטאים,
חומרים שיהרגו חיידקים באופן סלקטיבי
וימנעו מוות מזיהום.
בשנת 1923, מאמציו נשאו פרי.
הוא גילה את האנזים קוטל החיידקים, ליזוזים.
הצלחתו של פלמינג התבססה על הטכניקות המתפתחות שלו
שגילו את הפעילות קוטלת החיידקים של החומרים שהוא בחן.
כשהוסיפו גורמים חשודים על תרביות חיידקים רציפות,
מרבדי חיידקים, שצמחו על אגר בצלחות פטרי,
הופיעו נקודות חלקות שהעידו כי החיידקים מתו.
ואכן, חיידקים שמתו מליזוזים
נראו כנקודות חלקות כאלה או כהילה
שהעידו על היעדר צמיחה.
בספטמבר 1928, פלמינג חזר למעבדתו
לאחר חופשת הקיץ.
הוא מצא ערימת צלחות פטרי שהכילו תרביות חיידקים ישנות
שהוא שכח והשאיר ללא השגחה על שולחן המעבדה.
במקרה, הזדהמה אחת התרביות מפטריות.
פלמינג הבחין שמסביב לפטריות
הייתה הילה חלקה מוכרת שבישרה על מות החיידקים.
רק מוחו המנוסה של אלכסנדר פלמינג
שלמד מתגלית הליזוזים,
היה מסוגל להבחין, וחשוב מכך, להבין
מה בדיוק הוא ראה.
פלמינג המשיך וזיהה את החומר הקטלני שהפרישו הפטריות
שנקראו "פניציליום", וקרא לחומר החיטוי החדש "פניצילין",
זו האנטיביוטיקה הראשונה אי פעם.
בשנת 1945, קיבלו פלמינג, צ'יין ופלורי פרס נובל לרפואה
כהכרה על תגליתם ועל המשך עבודתם
על הפניצילין.
אם כך, העור והרירית הם מרכיב חשוב במערכת החיסון המולדת.
אך מה קורה כשקו ההגנה הראשון הזה נפרץ?